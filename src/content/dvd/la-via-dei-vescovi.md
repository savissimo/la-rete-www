---
order: 16
image: 16_La_via_dei_vescovi.jpg
title: La via dei vescovi
---
Il video-documentario - il quattordicesimo prodotto da **La Rete** - ripercorre l’antico cammino che i presuli vercellesi, tra il 1185 e il XVIII secolo, percorrevano durante la cerimonia di investitura che iniziava nella chiesa di S. Giuliano per concludersi alla cattedrale attraverso via Duomo. Questa strada, infatti, oltre a essere ricca di prestigiosi palazzi nobiliari, conta una notevole concentrazione di edifici sacri sin dal medioevo: lungo un lato le chiese di S. Giuliano, S. Maria Maggiore antica, la SS. Trinità, S. Nazario, S. Nicola da Tolentino con la vicina S. Stefano *de civitate*, S. Maria Maggiore attuale e l'oratorio di S. Pietro della ferla. Sul lato opposto la Confraternita di S. Bernardino e, alle sue spalle, S. Donato, poco prima di giungere al Duomo di S. Eusebio: un percorso che, in alcune decine di metri, racchiude ben undici antichi insediamenti religiosi.

La narrazione illustra aspetti religiosi, artistici e architettonici di un itinerario ricco di leggende e aneddoti curiosi. Oltre a mostrare ciò che ancora è visibile e visitabile, documenta anche luoghi il cui accesso non è consentito al pubblico: grazie, infatti, alla collaborazione con l’**Associazione Teses** di **Luigi Bavagnoli**, è stato possibile raccogliere e mostrare le immagini di resti ancora esistenti nel sottosuolo di questa parte della città, le cui tracce raccontano storie degne di essere riscoperte.
