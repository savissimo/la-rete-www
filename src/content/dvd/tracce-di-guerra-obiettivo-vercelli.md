---
order: 2
image: 02_Tracce_di_guerra_ob_Vercelli.jpg
title: Tracce di Guerra – Obiettivo Vercelli
---
**Vercelli - 28 maggio 1944 - Ore 11:02**

Le sirene antiaeree montate sulla torre civica di via Gioberti si attivano all’improvviso, annunciando con il loro ululato l’imminente arrivo di un attacco aereo.

Dopo pochi minuti cento bombardieri B24 sorvolano la città, e sopra ai rioni Belvedere, Isola e Canadà sganciano 324 bombe che in cielo formano un tappeto così fitto che ci si potrebbe camminare sopra.

Ovunque la terra trema, sconquassata da boati assordanti. In pochi secondi rimangono uccise 19 persone, oltre 90 ferite, e decine di abitazioni vengono distrutte. È il terzo e più sanguinoso dei cinque bombardamenti che colpiscono il capoluogo durante la seconda guerra mondiale.

**Tracce di guerra 1940–1945 - Obiettivo Vercelli!** è la documentazione storica e fotografica di questi eventi e degli oltre quaranta rifugi antiaerei disseminati nel sottosuolo, dei due campi di prigionia allestiti in città, e delle vittime seppellite dalle bombe, colpite dai proiettili o portate via dalla più letale delle armi: l’odio.
