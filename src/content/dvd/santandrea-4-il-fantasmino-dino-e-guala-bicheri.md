---
order: 12
image: SantAndrea_DVD_IV_L_abbaziona_SA_Vercelli.jpg
title: Sant'Andrea 4 - Il fantasmino Dino e Guala Bicheri
---
Ed eccoci giunti all'ultimo dei quattro DVD prodotti da Maurizio Roccato per La Rete... quello dedicato ai più piccoli! Mettete via i libroni di storia dell'arte e chiamate i vostri figli: state per incontrare il fantasmino Dino, che dopo essere stato nei luoghi più interessanti di Vercelli, decide di visitare l’abbazia di Sant'Andrea, che nel 2019 compie 800 anni.

Qui trova il fantasma del suo fondatore, il cardinale Guala Bicheri, impegnato nella ricerca di alcuni antichi documenti.

La curiosità di Dino contagia il cardinale, che per soddisfare le domande che gli vengono rivolte, inizia un viaggio con il suo piccolo nuovo amico attraverso gli otto secoli di storia di uno dei più importanti monumenti dell’architettura medievale europea.

Hanno partecipato al DVD in qualità di voci narranti Silvano Beltrame, Penelope Reis e Gaetano Romano.
